
　　楷人公宗诫十六条
　　忠孝节义，先王之所以立教于天下，昔贤之所以垂训于后世者，甚悉。吾兄来止既已师其意著为训词，与我宗族共勉之矣。余又何容赘。第恐习俗移人，贤者不免种种败行相习，而不知其非原其初，未必尽干名犯义之为，极其弊不至丧身殒命破室之家不止，故复举其急宜深戒者十六则，不惮反复而申儆之。凡我宗族当念承先启后，此身关系匪轻，偶一犯科，则终身莫挽，所当有则改之，无则加勉者，其在斯欤。幸勿以予言为迂拘，而莫之察也。
　　一戒宿娼
　　今人恣意青楼，狎游妓馆，每谓野草闲花，不在奸淫之列。不知若辈倚门献笑，送旧迎新，无非利人财耳。财尽则冷面却之，构谋逐之矣。世人堕其术中，身家性命未有不倾覆者。奚为贪顷刻之欢，速败亡之祸乎。至于钻穴?墙，偷香窍玉，其损德受祸较之宿娼，又不啻倍，蓰凡我族人，首宜痛戒，一涉于此，合族共押入祠，严加惩责，以儆滔淫。
　　一戒赌博
　　从来赌博，近乎盗贼，三五为群，呼朋引类，不顾廉耻，不择上下，竟日继夜，废寝忘餐，身败名丧而不悔者，其故何欤。总由习与不正人居，始则饮酒，继则赌钱，拈头画卯，希图过二加三，换底偷张，倒四分六，盖利令智昏，遂沉溺不返矣。迨至家资荡尽，落魄无依，虽欲不为盗贼，岂可得哉。今与合族共为砥砺，不独赌博在所必禁，即技艺类于赌博者，亦并宜屏绝。盖以渐不可长也。如有蹈其辙者，皆入祠惩治，切勿姑贷。
　　一戒同族争财构怨
　　一族之人，非吾兄弟即吾叔侄，推其谊如手足也，原其情皆一本也。然人往往利心一动则争夺起，而兄弟叔侄皆为仇雠矣。夫天下易致者，财物难得者，兄弟叔侄，岂可顾利而忘手足之谊一本之情乎。昔张公艺九世同居，高宗幸其宅，书忍字百余以对，人能于宗族中，凡事以忍自处，则相好无尤，必无构怨之事。若稍不能忍，而见利忘义，以致谤议腾沸，讼狱繁兴，迨其后两败俱伤，虽悔已晚，其不为祖宗之所隐恫，乡党之所耻笑者，几何。
　　一戒任子弟在外游荡
　　闻之民劳则思，思则善心生，逸则淫，淫则忘善，忘善则恶心生，此逸居无教，所以近于禽兽也。尤可患者，为子弟之日，父兄不能督率，听其流荡忘返，则放僻邪侈靡所不为。夫士农工商各职其业，而后有成，今父兄之教不先，而欲子弟之无败类，必不可得矣。然则有父兄之责者，可不预为之防哉。
　　一戒有子多置妾婢
　　古人四十无子，则买妾重宗嗣也。未闻有子而多置婢妾者。文中子云：“早婚少聘，教人以偷，妾媵无数，教人以乱，一夫一妇，贵贱有等，士庶之常也。如其不然，而纵欲逞淫，适以自戕其生，且或溺于中不能防微杜渐，其害将至于以卑犯尊，以庶夺嫡，又何以齐家乎？易曰：“履霜坚冰至”，君子所以必谨之于早也。
　　一戒什物衣食务求精美
　　人之一身，百物备具，要惟以适用而止，奚必雕文刻镂哉。昔王凝以勤俭治家，垣室什物，必求坚朴，曰无苟费也。今世浮嚣成俗，其于什物，务以镌刻为精工，文彩为华丽，黜俭就奢，流极不可底止，悲夫。至若衣食虽人所不可废，然或口极水陆之珍，体饰元黄之丽，左淆右，犹未快意，冰纨雾彀，殊未称心。噫，侈亦甚矣，易曰：“满招损”。孝经曰：“满而不溢，所以常守富也”。旨哉斯言，尔曹其敬守之。
　　一戒纵妇女寺院烧香入尼庵嬉游
　　礼云：妇人无故不出闺门，有故而出必?蔽其面，所以远嫌也。今之愚人，惟妇言是听，任其入寺院烧香，在妇女不过久羁闺阁，以为偶尔出游，固无伤耳。不思佛寺道院，无非缁衣羽客，一见可欲，顿起邪心，捧茗献斋，曲为恭敬，他日假化缘之名，为入室之计，其流弊有不可言者。若夫三姑六婆，古人不许入门，凡以防微而远害，今之妇人游戏动入尼庵，以为究系女流，往来无害，而不知其患有更甚于僧道者也。凡我同族有纵妇女入寺院尼庵者，即治以教家不正之罪，慎毋玩忽滋咎。
　　一戒攀显宦结亲并借债嫁娶
　　昔郑公子忽辞婚于齐曰：“齐大非吾偶也。”君子嘉之。齐景公畏吴之强，而以女远牛山陨涕，千古伤之。然则士虽贫贱，安往不得其为我者。顾乃攀援显宦，结纳姻亲耶。夫我以韦布之素，而仰托于名公巨卿，人不谓其邀荣，即指为附势，可耻就甚。至于交缔馈赠之繁，称贷需索之累，又势所必至，能无后悔。至于婚嫁之礼，应称家之有无不容不及，亦不容或过，倘百计转贷，以求目下美观，而后之受害无穷矣。可不戒哉！
　　一戒蓄养歌童俊仆
　　僮仆原以供使令，何必有歌童俊仆，故张志和日游山水间，止一童一仆以自随也。每见近世豪华之子，衣轻策肥，洋洋自得，歌童绕其前，俊仆环其后，恒舞酣歌，自鸣快意，不知淫声易以乱性，冶容适以诲淫，防闲不谨将贻中媾之羞，督责过严，更有逃之之患，而不慎欲。
　　一戒购置古董玩物
　　尝闻古来圣帝明王，贵五谷而贱珠玉，盖谓珠玉虽美，饥不可食，寒不可衣也。近见豪华之辈，不惜重赀好买古董玩物，无论以假作真，用耳代目，徒听旁人蛊惑，即使果获真品，而摩娑眷恋，卒蹈玩物丧志之讥。然则古董玩物，以何裨于人哉。若以收买可以获利，此又下愚之见。夫古董玩物，原无定价，十百千万，总以贪痴爱欲而成，方其贪爱，既不惜重价求之，及其识破，又欲重价售之，人虽愚，岂必更愚于汝乎。合族其共凛之。
　　一戒酗酒争横
　　酒以合欢，饮不妨少，酒能乱性，饮不可多。昔范鲁公戒从子杲诗曰：“戒尔勿嗜酒，狂药非佳味。能移谨厚性，化为凶险类。”诚以酒之易为祸也。君子之饮酒也，三爵而油油以退，岂有出于酗者，盖酗酒则性乱，小则争斗，开于樽？，大则戈矛起于几席，皆由一念之纵，不自检束故耳。先王制为酒礼，一献之仪，宾主百拜，虽终日饮酒，而何致醉后凶横哉。
　　一戒造假山园亭
　　风流儒雅之士，胸中别具丘壑，笔底常绕烟云，即身处陋室，亦啸歌自得。奚藉假山园亭，为夫人惟恐俗不可医，不俗即一草一竹一池一石殊多旷致可取。若俗子胸中俗笔底俗，眼界亦俗，即堆砌假山布置亭沼，亦复种种俗态，然则奚取乎尔。昔楚庄王盟强台而弗登，曰后世必有以高台陂池之亡国者。国君且然，属在土庶可无戒欤。
　　一戒狃于风水久露亲丧
　　古礼天子七月而葬，诸侯五月而葬，大夫三月而葬，土逾月而葬，贵贱虽有殊等，要皆以入土为安也。后世惑于风水之说，以为必得某地，可以致富，某地可以发贵，夫以子孙后来之富贵。预羁今日之亲丧，是欲以父母之残肢朽骨博富贵也。且欲求风水必致迟延岁月，将停柩于室，则有水火燥湿之虞。若暴骨于野，又有雨淋日曝之惨。或因重价购买而破家，或因侵占墓道而争讼，是富贵未得而祸患随之咎欤。为子者第取不湿之地而葬之，则父母之神灵自安，而子孙自受荫庇矣。又何必营逐于堪舆之说哉。
　　一戒烧炼致身家败灭
　　神仙不可好也。古来好神仙者，莫如秦皇汉武，究身与草木同澌腐耳。岂有服丹药而能长生者哉。乃今人为烧炼之术者，更不在学神仙，而唯知好财色，一以烧炼铅汞铜可变而为金，白可变而为黄，则子赢于母，而财不可胜用矣。一以内丹成，而后外丹就，于是采阴补阳，习于按摩道引之术，而为渔色计，独不思财不可，生而所耗实多，且服金石燥烈之药则受毒必深，势必至精力耗散，身亡而色亦不能常享。呜呼，家资荡费，身命丧亡，是诚可悯也夫。
　　一戒坐食不平治生业
　　华封人曰：天生万民必授之职，士农工商各事其事，皆可谋生。苟无职事则为流荡之子游惰之民，此饥寒之本也。饥寒迫，则盗心生，无所不至矣。凡人一生无论道艺，只要各寻一件事做。读书固能上进，一技亦足资生，惟有游手好闲便是人间弃物。每见阀阅素封之裔，家计萧条，流为优隶饿莩者，皆无所专习故也。谚云：“家资百万，不如日进分文”。又云：“坐吃必致山空”。虽系常言，可当药石。
　　一戒刚愎不听善言
　　书有从绳则直之箴，易垂以虚受人之象，凡以善言不可不听也。而不听善言之人，惟刚愎自用者实甚，夫刚愎者有二：一则凶暴之性，粗戾之气，言足拒谏，智足饰非；一则貌厚重而气骄，口嗫嚅而性傲，言之谆谆，听之藐藐，若此皆足以致败亡之祸。大凡有求于我之人，遇我有过必不能相告，以言如有告我以过者，非我至亲即正直之师友，若不因人以察言，因言以自返，而骄亢自居，闻善弗纳，斯人也吾不知其所终矣。上一页&nbsp;[1]&nbsp;[2]&nbsp;[3]&nbsp;[4]&nbsp;[5]&nbsp;[6]&nbsp;[7]&nbsp;[8]&nbsp;[9]&nbsp;[10]&nbsp;[11]&nbsp;下一页&nbsp;