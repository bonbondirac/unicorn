
　　二十五日，国军攻陷安东。周恩来大怒，欲返延安，漱溟等苦劝乃止，字约日后若有变划，当优先知会云云。民盟等第三方均束手无策，惟漱溟以为当此之际，惟有撇开国共，自拟方案，然后促国共接受。皆不以为然，然漱溟拍案而怒，只好悉听由之。漱溟乃以一通宵，拟就方案三条：一为就地停战；二为由改组后之国民政府依据政协决议之和平建国纲领解决地方政权；三为依据政协决议及其程序改组政治、参加政府及组织国大。提交议论，或有人以为偏向国民党之八条，漱溟以为不然，因八条者华北之八条也，三条者全国之三条也。时共产党于东北多有获益，故亦有利。遂签发。由张君劢等递交孙科、马歇尔，梁漱溟递交周恩来。漱溟乍见周恩来，即肃然云，此最终方案也。周恩来读罢，闻道已同送孙科处，怒云：不意第三方亦如此待我。乃取昨日之约，掷于地上，云今日和平破裂，我与先生十年交情亦绝。继而泪落声嘶，漱溟等甚为惶恐，骤觉理亏。遂由李璜、黄炎培、莫德惠、罗隆基赴孙科、马歇尔处讨回文件，复交与周恩来，始释然。漱溟羞惭无已，遂辞民盟秘书长之职，退出和谈。
　　返重庆勉仁学校，增办专科。次年，扩建为勉仁文学院，熊东明为院长，设哲学、历史等科，研究与教学并重。漱溟为募捐甚巨。
　　三十八年（1949年）初，漱溟应《大公报》之邀，发表《内战的责任在谁》、《给各方朋友的信》、《敬告中国国民党》、《敬告中国共产党》，认为：内战之责任主要在国民党，故自李宗仁代总统以下，悉当下野，方可重开和谈。而共产党亦当同感歉疚，若以武力统一中国，则不复有联合与民主矣。李代总统数请漱溟东下，皆坚拒之。是年，出版《中国文化要义》。
　　一九五零年元月，应毛、周之邀赴北京。毛于颐年堂见之，林伯渠同往焉。毛邀之参加政府，仍坚拒之。毛于是不悦。四月起，往河南、山东、平原诸省考察。次年春，赴西南土改。次年五月，撰《何以我终于落归改良主义》一文，上书毛主席，求留学苏联，未准。又请办文化研究所，亦未准。
　　一九五三年九月八日，于政协十九次扩大会议发言，论工农差距，比工人于九天，而农民于九地。李济深等附议。次日，毛泽东驳论，以重工业为大仁政，重农为小仁政，以漱溟为破坏工农联盟者。十三日，与毛争执于怀仁堂，不欢而散。十六日，与会复述己见，并云己非为破坏云耳。次日，周恩来与会佐证漱溟之曾拥护蒋介石，即当年马思南路之旧事也。毛泽东遂落井下石，以漱溟为反动。十八日，复与会发言，愤争己见，云欲考验共产党与毛泽东之度量也。毛故作慷慨云：“梁漱溟是野心家、伪君子，与其难以沟通，然我等仍不欲与之绝交，仍将以其为政协委员。因其可以充当活教材也。” 遂与毛当众冲突，满堂侧目。陈枢铭起而圆场，亦无济于事。毛甚无奈，乃赐漱溟十分钟发言，漱溟不肯，必欲得一完整发言时间也。会场大哗，乃投票表决，惟毛等数人许之。遂不得发言。从此与毛不复相见。
　　是年起，举国批判梁漱溟。然因毛有言在先，故仍为政协委员不辍。一九五五年，中国科学院举行批判会，院长郭沫若云：解放前于上海某次会议，曾与漱溟邻座，彼以肘击己，阻己发言。今日漱溟如此反动，当严加镇压。云云。是年，漱溟发表《告台湾同胞书》，呼吁统一。其后数年，惟调研各地，通读马列而已。
　　一九六六年，政协停辍。八月二十四日，红卫兵抄家，古玩字画等尽付一炬，纵外借之《辞源》、《辞海》亦不能免，以有负借约，故伤心不已。时红卫兵睹其堂屋有电话，遂设总司令部于此，漱溟与家人促居南舍。夜不能寐，遂挑灯而作《儒佛异同论》、《东方学术概观》。不久，红卫兵串联而去，街道干部继之迁入堂屋。又撰《人心与人生》，为红卫兵抄走，乃致信毛主席云：“若此稿毁却，我生于斯世何益，云云。”不久退还。九月，往太平湖吊唁老舍，为吊唁者第一人也。
　　一九七零年，政协恢复政治学习，讨论宪草，然人才凋零，仅漱溟与杜聿明、宋希濂、范汉生、傅杰等十八人与会焉。漱溟睹宪草中有林彪为接班人、不设国家主席等款，乃忿而反驳，拒不附议。中央以之为一贯反动，不足为怪,竟未加罪。
　　一九七三年，撰《中国――理性之国》一文，学生李渊庭等以为有谄媚之嫌。于批林批孔，漱溟亦狐疑而未言，孰料天下不许之不言也。内于十二月十四日于政协自表苦衷，然众人不许其沉默，遂退而准备专门讲稿。江青乃于首都体育馆当众云梁漱溟何许人也，以威吓之。次年二月二十二日，漱溟泰然于政协演讲《今天我们如何评价孔子》，以唯物史论分剖之也。又指林彪非人，断不可与孔子并列。且颇为刘少奇、彭德怀不平。于是复遭批判，历时七月余，凡百余次。然众人咸以漱溟已服膺遂询其感受时，竟慨然道：“三军可夺帅，匹夫不可夺志也。”
　　一九七五年，《人心与人生》完稿，毕生总结之巨著也。其论云：“宗教之真惟一见于古印度早熟之佛教之内，将大行其道于共产主义末期。”其思想亦由儒归佛也。一九七八年二月，于五届政协当选常委，呼吁完全否定文革，此举亦为中国第一人也。
　　一九七九年，夫人陈淑芬病逝。越数年，重造杏坛，授国学诸科，并任中国文化书院院务委员会主席。一九八五年，撰《我的努力与反省》一书。
　　一九八八年四月，赴良乡祖坟扫墓，有感风寒，经日愈重，确诊为尿毒症，于六月廿三日病逝于北京，享年九十有六。其学有朱谦之、陈亚三、黄艮庸、徐名鸿、叶石荪、王平叔、李渊庭等继之传之。
　　忆梁、毛延安之辩，于我辈有启发焉。漱溟与毛，皆具以农村包围城市之战略眼光。而梁之农村包围城市者，文化之包围也，出于儒家之性善论，而有乡村建设之实；毛之农村包围城市者，军事之包围也，出于西方之性恶论，而标以暴易暴之名。然当时之中国农民，多暴民也。故漱溟欲行圣人之教，柔化乡民，非徒其睥睨暴民，亦将为暴民所不容也。然毛行阶级斗争，纵容暴民，非徒能一扫六合，抑且有文化革命之祸也，虽云已止，然天下诚信已亡矣。遂令今古风犹存之地，一旦凿空，则大德顿去。古道沦丧，未有今日者也。向使漱溟之学大行，天下何至于斯？此梁、毛反目之必然性也。而梁、毛虽同年，而于北京初晤之日，毛不过一图书馆勤杂工，梁已为教授，且与毛之泰岳同侪，故今后数十年内，梁始终有为师长之优越感，而毛始终有为后生之忿忿然也。此梁、毛反目之偶然性也。
　　赞曰：有佛为命，有儒为证。有项强铮，乃得其性。有气浩盈，乃得不病。与彼抗衡，乃得云圣。
来源：[煮酒论史]上一页&nbsp;[1]&nbsp;[2]&nbsp;[3]&nbsp;